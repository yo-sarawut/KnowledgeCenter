การบริการที่เป็นตำนาน (Legendary Service)
===

มีมุมมองที่ทำให้องค์กรและบุคลากรได้รับรู้ถึง แนวทางการพัฒนาให้องค์กรและบุคลากรมีความสามารถและศักยภาพแข็งแกร่ง จนเรียกได้ว่าเป็น “ตำนาน” ซึ่งแสดงอยู่ในหนังสือเรื่อง “Legendary Service - The Key is to Care” เขียนโดย Ken Blanchard

ผมจึงขอสกัดเนื้อหาที่สำคัญของหนังสือเล่มนี้ออกมาบางส่วน เพื่อเปิดมุมมอง แก่ท่านผู้อ่านดังนี้

บริการที่เป็นตำนาน ก็คือ การส่งมอบบริการที่ดีเลิศอย่างสม่ำเสมอ ที่เป็นการรักษาลูกค้า ทำให้ลูกค้ากลับมาใช้บริการอีก และเป็นผลทำให้องค์กรมีความได้เปรียบในการแข่งขัน

จากความหมายดังกล่าว ผมขอขยายความว่า

การบริการที่เป็นตำนานนั้นมีคำสำคัญ (Keyword) อยู่ 3 คำ ก็คือ

**1. บริการที่ดีเลิศ**

**2. รักษาลูกค้า**

**3. ลูกค้ากลับมาใช้อีก**

![](http://www.impressionconsult.com/web/images/articles/article2014/service.JPG)

**บริการที่ดีเลิศ**

ในการที่องค์กรจะมีบริการที่ดีเลิศได้นั้น แน่นอนว่ามิใช่เรื่องง่าย เพราะขึ้นอยู่กับปัจจัยอยู่หลายองค์ประกอบ แต่องค์ประกอบที่สำคัญ ก็คือ

**คน**  หมายถึง บุคลากรทุกตำแหน่งตั้งแต่พนักงานระดับล่างสุด จนถึงระดับสูงสุดมีส่วนในการสร้างบริการให้เป็นเลิศร่วมกัน

**ระบบ**  หมายถึง ขั้นตอนการปฏิบัติงาน กระบวนการทำงาน ที่ถูกออกแบบมาใช้ง่ายสะดวก สร้างความประทับใจให้แก่ลูกค้าภายนอก และรวมไปถึงลูกค้าภายใน (พนักงานด้วยกัน) อีกด้วย

**บรรยากาศ**  หมายถึง การสร้างสภาพแวดล้อมที่ดีในการทำงาน ในการให้บริการลูกค้า เช่น Showroom เคาน์เตอร์ เครื่องมือ อุปกรณ์ สินค้าทั้งหมด ดูดี เหมาะสมกับภาพลักษณ์ขององค์กรโดยรวม

**รักษาลูกค้า**

คือ การพัฒนารูปแบบการให้บริการลูกค้า การส่งมอบบริการ เพื่อทำให้ลูกค้าไม่อยากเข้าไปใช้บริการของคู่แข่ง นั้นคือการค้นหาว่าสิ่งใดบ้างที่เราทำได้ดี และไม่ดีในสายตาของลูกค้า อีกทั้ง การเข้าไปศึกษาดูว่า สิ่งที่คู่แข่งในธุรกิจเดียวกันกับเราทำได้ดี คือเรื่องอะไรบ้าง หลังจากนั้นจึงมาออกแบบว่า องค์กรควรจะทำอะไรที่ช่วยในการรักษาลูกค้า ให้เขาไม่อยากไปหาคู่แข่ง

**ลูกค้ากลับมาใช้อีก**

เมื่อลูกค้าไม่อยากไปหาคู่แข่งแล้ว ก็จำเป็นต้องให้เขากลับมาหาเราอีก ประเด็นนี้เปรียบเสมือนการดึงดูดใจลูกค้าที่เขานึกถึงเรา และอยากมาใช้บริการของเราอยู่เรื่อยๆ ซึ่งสิ่งที่ช่วยได้ก็คือ การสร้างสิทธิประโยชน์พิเศษๆ ให้แก่ลูกค้า เช่น การมีห้อง Lounge ให้บริการลูกค้า VIP การให้สิทธิพิเศษสำหรับลูกค้าที่ถือบัตรสมาชิก หรือการสร้างเสน่ห์และสิ่งจูงใจอื่นๆ

Key Blanchard ได้ให้คำแนะนำไว้ว่า การบริการที่เป็นตำนานนั้น มีรูปแบบการพัฒนาที่เป็น Model

ที่เรียกว่า **ICARE** โดย คำว่า **ICARE** เป็นคำย่อมาดังนี้

**I** - Ideal Service

**C**  - Culture of Service

**A**  - Attentiveness

**R**  - Responsiveness

**E** - Empowerment

ในรหัสคำว่า ICARE แต่ละคำ มีความหมายดังนี้

**I - Ideal Service คือ การบริการที่ดีเลิศ**

หมายถึง การตอบสนองความต้องการของลูกค้าในการปฏิบัติหน้าที่ในแต่ละวัน ด้วยการมีความเชื่อที่ว่า การบริการนั้นเป็นสิ่งสำคัญ

นี่คือ การส่งเสริมพัฒนาบุคลากร ทุกคนให้มีความตระหนัก มีความเชื่อในการบริการแก่ลูกค้าด้วยการที่ทุกคนเห็นความสำคัญในการบริการลูกค้า

**C - Culture of Service คือ วัฒนธรรมบริการ**

หมายถึง การที่องค์กรมีการแสดงวิสัยทัศน์และ ค่านิยม ด้านการบริการลูกค้า ให้แก่พนักงานได้รับรู้ เข้าใจ และพร้อมที่จะปฏิบัติงานว่า สิ่งที่เขาจะส่งมอบบริการแก่ลูกค้าในสไตล์ของเรา ในรูปแบบที่เป็นวัฒนธรรมของเรานั้นมันคืออะไร และปฏิบัติอย่างไร

เพราะวัฒนธรรมบริการ คือ ระบบส่งเสริมสภาพแวดล้อมในองค์กรโดยรวม ในการมุ่งเน้นที่ “ลูกค้าเป็นสำคัญ”

**A - Attentiveness คือ การรับรู้ รับทราบว่า อะไรคือ สิ่งที่ลูกค้าชื่นชอบ**

การที่บุคลากรได้ศึกษา ค้นคว้าข้อมูลของลูกค้า ว่าอะไรที่เขาชื่นชอบบ้าง แล้วนำสิ่งนั้นมาใช้ประกอบการให้บริการ ไม่ว่าจะเป็นการสนทนา การส่งมอบบริการ นั้นย่อมจะทำให้ลูกค้าได้สัมผัสประสบการณ์ที่ประทับใจ ในสิ่งที่องค์กรอื่นๆ นั้น ยังไม่เคยมี

**R - Responsiveness คือ การตอบสนอง**

ในความหมายนี้หมายถึง การแสดงให้เห็นถึงความเต็มใจในการที่จะให้บริการผู้อื่น เสมือนกับการที่คุณได้เติมเต็มความต้องการให้แก่ผู้อื่น

เพราะความรู้สึกเต็มใจในการให้บริการนั้น คนทุกคน ลูกค้าทุกราย สัมผัสได้ เข้าถึงได้ เมื่อมีใครสักคนให้บริการกับเราด้วยความเต็มใจ แน่นอนว่าเราย่อมรู้สึกดีดี จนทำให้เกิดความไว้ใจ เชื่อใจ เลยทีเดียว

**E - Empowerment คือ การให้อำนาจ**

ให้โอกาสแก่พนักงาน ในการคิดริเริ่ม และส่งมอบบริการดีดี ให้แก่ลูกค้า ที่เป็นไปตามวิสัยทัศน์การบริการลูกค้าของเรา

เมื่อเราเปิดโอกาสให้พนักงานได้คิดริเริ่มเอง เราจะมีรูปแบบการให้บริการลูกค้าที่พิเศษและ หลากหลายมากยิ่งขึ้น โดยที่มีความแตกต่างกันในการส่งมอบบริการของพนักงานแต่ละบุคคลด้วย

ทั้งหมดนี้คือ ตัวอย่างมุมมองในสากล ที่จะช่วยเป็นแนวทางในการพัฒนาบริการของเราให้ยกระดับที่ดีขึ้นไปอีกครับ

> [Source : ](http://www.impressionconsult.com/web/index.php/articles/1117-article-legendary-service.html).
<!--stackedit_data:
eyJoaXN0b3J5IjpbMTY1MDk4ODg5XX0=
-->